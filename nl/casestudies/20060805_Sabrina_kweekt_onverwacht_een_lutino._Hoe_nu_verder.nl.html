<h1>Sabrina kweekt onverwacht een lutino. Hoe nu verder?</h1>

<p><b><i>Hallo,<br />
<br />
had een paar vraagjes:<br />
Hoe vererft lutino zich als je een lutino man hebt en die verpaard met
een normale pop?Zijn er kleurslagen waar je een lutino niet het beste
mee kan verparen?<br />
Heb hieronder een link van een zelf gekweekte lutino. Is dit nu een
mannetje of een popje?Op de foto is deze 5 weken oud...<br />
<center><img src="images/sabrina_lutino.jpeg" alt="Lutino" title="Lutino"></center>
<br />
groeten,<br />
<br />
sabrina</i></b></p>

<p>Sabrina,</p>

<p>Zo op het eerst zicht lijkt het mij een pop. Het kan enkel een mam zijn als de
moeder ook ino (of lacewing) is. De vader moet altijd het ino gen dragen om ino
nakomelingen te krijgen: ofwel is hij ino ofwel is hij split.</p>

<p>Samengevat: waarschijnlijk is de vader split en is dit een pop. Is het zo
gebruik dan de pop en haar vader om verder mee te kweken (eventueel aan elkaar
gekoppeld).</p>

<p>Kleurslagen om te vermijden in ino zijn cinnamon en volgens sommige ook
grijsvleugel/overgoten en dergelijke.
Vaak wordt de grijsfaktor ingekweekt voor een egalere kleur en de donkerfaktor
voor een wat diepere kleur.</p>

<p>De vererving voor ino (en alle geslachtsgebonden factoren zoals cinnamon,
opaline, ...) is:<br />
(zie ook <a href="http://www.schilduil.org/genetics/sex/">http://www.schilduil.org/genetics/sex/</a> en voorbeeld 5 [vervang
cin(namon) met ino])
<ol>
<li>ino man x ino pop => ino</li>
<li>ino man x normale pop => normale/ino mannen + ino poppen</li>
<li>normale man x ino pop => normale/ino mannen + normale poppen</li>
<li>normale/ino man x ino pop => normale/ino mannen + ino mannen + normale poppen
+ ino poppen</li>
<li>normale/ino man x normale pop => normale mannen + normale/ino mannen +
normale poppen + ino poppen</li>
</ol></p>

<p><b><i>Dit jong komt van een grijsgroene man( split voor lutino) en een
groene opaline pop.</i></b></p>

<p>Sabrine,</p>

<p>Grijsgroen/ino man x opaline pop =><br />
&nbsp;grijsgroen man/opaline<br />
&nbsp;grijsgroen man/opaline, ino<br />
&nbsp;lichtgroen man/opaline<br />
&nbsp;lichtgroen man/opaline, ino<br />
&nbsp;grijsgroen pop<br />
&nbsp;lutino pop (die ook grijsfaktor draagt)<br />
&nbsp;lichtgroen pop<br />
&nbsp;lutino pop (zonder grijsfaktor)</p>

<p>(Ik heb hier verondersteld dat de grijsfaktor enkel is, als hij dubbel is zijn
er nooit niet-grijsgroene nakomelingen). Als je de kleuren van alle jongen uit
dat koppel (en eventueel voorouders) doorstuurt kan ik een nauwkeurigere
berekening maken.</p>

<p>Op zich is dit een mooie paring om lutino's te kweken. De opaline faktor kan
geen kwaad. En zoals reeds gezegd is de grijsfaktor nuttig voor de kleur. Met
zo'n paring weet je natuurlijk wel niet welke zonen ook split zijn.
De mogelijke paringen met lutino's en splitten heb ik je al gegeven.</p>

<p><b><i>grijsgroen man x opaline pop<br />
Ik had 4 jongen uit dat nest:
<ul>
<li>1 lutino</li>
<li>1 grijsgroen opaline</li>
<li>1 groen opaline</li>
<li>1 groene</li>
</ul></i></b>
<center><img src="images/sabrina_vader_lutino.jpeg" alt="Vader lutino: grijsgroen" title="Vader lutino: grijsgroen"><br /><i>vader: grijsgroen</i></center></p>
<center><img src="images/sabrina_broer_lutino.jpeg" alt="Broer lutino: grijsgroen opaline" title="Broer lutino: grijsgroen opaline"><br /><i>grijsgroen opaline</i></center></p>

<p>Sabrina,</p>

<p>Nu wordt het interessant. Vooreerst de grijsfaktor: je hebt ook
niet-grijsgroenen gekweekt dus de vader is enkelfaktorig grijs.</p>

<p>MAN: Grijsgroen (EF)</p>

<p>We weten al dat hij split ino is:</p>

<p>MAN: Grijsgroen (EF)/ino</p>

<p>Je hebt ook opalines gekweekt uit dit koppel. Dit kan enkel als de vader ook
split opaline is:</p>

<p>MAN: Grijsgroen (EF)/ino opaline</p>

<p>Nu hier wordt het interessant. Het ino en het opaline gen liggen op hetzelfde
chromosoom (het X-chromosoom). Mannen hebben 2 X chromosomen, vermits deze
split is voor ino zal 1 gen wildvorm zijn (ino+) en 1 gen de mutatie (ino). Hij
is ook split voor opaline dus hier ook 1 gen wildvorm (op+) en 1 gen mutatie
(op). Als we met deze gegevens de twee chromosomen van die man willen tekenen
kunnen we twee verschillende chromosoomparen tekenen:</p>

<p><u>Mogelijkheid 1</u>: grijsgroen (EF)/ino-opaline<br />
Chromosoom 1: X ino+ op+<br />
Chromosoom 2: X ino op</p>

<p><u>Mogelijkheid 2</u>: grijsgroen (EF)/ino, opaline<br />
&nbsp;Chromosoom 1: X ino op+<br />
&nbsp;Chromosoom 2: X ino+ op</p>

<p>Nu welke van de twee heb jij ? Daarvoor eerst het X en Y chromosoom van de pop:</p>

<p>POP: opaline<br />
&nbsp;Chromosoom 1: X ino+ op<br />
&nbsp;Chromosoom 2: Y</p>

<p>We zullen de twee mogelijkheden eens uitrekenen. We laten de grijsfaktor hier
even buiten beschouwing. Om een koppeling uit te rekenen met maar 1 chomosoom
kombineer je elk chromosoom van de man met elk chromosoom van de pop.</p>

<p><u>Mogelijkheid 1</u><br />
MAN: X ino+ op+ / X ino op<br />
POP: X ino+ op / Y<br />
Jongen:<br />
&nbsp;X ino+ op+ / X ino+ op : normale man split opaline<br />
&nbsp;X ino+ op+ / Y : normale pop<br />
&nbsp;X ino op / X ino+ op : opaline man split ino<br />
&nbsp;X ino op / Y : lutino pop (die ook opaline is, maar dat zie je niet)</p>

<p><u>Mogelijkheid 2</u><br />
MAN: X ino op+ / X ino+ op<br />
POP: X ino+ op / Y<br />
Jongen:<br />
&nbsp;X ino op+ / X ino+ op : normale man split opaline, ino (op en ino op
verschillende chromosomen)<br />
&nbsp;X ino op+ / Y : lutino pop<br />
&nbsp;X ino+ op / X ino+ op : opaline man<br />
&nbsp;X ino+ op / Y : opaline pop</p>

<p>Als je deze twee resultaten vergelijkt dan zie je dat je aan de dochters kan
herkennen welk type van man je hebt:
<ul>
<li>grijsgroen (EF)/ino-opaline zal lutino(-opaline) en normale poppen geven</li>
<li>grijsgroen (EF)/ino, opaline zal lutino en opaline poppen geven</li>
</ul></p>

<p>Als je weet welk van deze twee types het is kan je ook voorspellen welke zonen
waarschijnlijk ook split lutino zijn:
<ul>
<li>grijsgroen (EF)/ino-opaline x opaline geeft opaline/ino mannen en normale mannen</li>
<li>grijsgroen (EF)/ino, opaline x opaline geeft opaline mannen en normale/ino
mannen</li>
</ul></p>

<p>Let wel er is ook nog zoiets als crossing-over (of ook: recombinatie) die ervoor
zorgt dat het ene type man af en toe ook wel af en toe een jong krijgt zoals het
andere type man. Tussen het ino en het opaline gen zou deze kans 30% zijn (dus
eigenlijk wel vrij hoog). Vandaar dat je wel een beetje moet oppassen met de
conclusie van welke zonen split voor ino zijn.</p>

<p><b><i>Bedankt voor de duidelijke uitleg. Wanneer ze oud genoeg is, raadt je
me dan aan om haar te verparen met haar vader?</i></b></p>

<p>Goeie vraag die ik niet zomaar met ja of nee ga beantwoorden. Eerst en vooral
veronderstel ik dat je graag (veel) lutino's wil kweken want anders had je deze
vraag niet gesteld. Ten tweede veronderstel ik dat je kwaliteits lutino's wil
kweken. Je grijsgroen (EF) man/ino opaline is zeker een goed startpunt voor een
mooie lutino stam.</p>

<p>Voor ik verder ga moet ik zeggen dat mijn filosofie is van eerst kwaliteit te
kweken en dan pas in tweede instantie naar de kleur te kijken. Het kan dus zijn
dat mijn mening wat doorschijnt in mijn antwoord.</p>

<p>Het eerste dat je dan zal moeten doen is vogels die het ino gen dragen verder
gebruiken in de kweek. Dit zijn in eerste instantie de vader en de lutino
pop(pen). Ook de zonen van de vader (broers/half-broers van de lutino) kan je
verder gebruiken omdat die misschien split zijn.</p>

<p>Welke partners je voor deze vogels gebruikt maakt niet zoveel uit. Als je
kwaliteits lutino's wil kweken gebruik je best kwaliteitsvolle partners. En
zoals reeds gezegd gaat de vookeur lichtjes uit naar een partner met de grijs-
en/of donkerfaktor en gebruik geen cinnamon vogels.</p>

<p>Laten we eens veronderstellen dat je snel veel lutino's wil kweken. Dan paar je
de stamvader aan zijn lutino dochter:
<ol>
<li>split ino man x ino pop => ino mannen + split ino mannen + ino poppen +
normale poppen (oftewel 50% ino's, zowel mannen als poppen)</li>
<li>Je hebt misshien geluk en een van de broers is ook split ino:<br />
split ino man x normale pop => split ino mannen + normale mannen + ino poppen
+ normale poppen</li>
</ol></p>

<p>Met deze twee koppels kan je dan het jaar daarop weer verder (split ino mannen
uit koppel 1 x ino poppen uit koppel 2). Ik raad aan de lutino man(nen) aan wat
vers bloed te paren want anders zal de inteelt in je lutino lijn erg hoog
worden.</p>

<p>Even twee woorden over inteelt. Vader x dochter is sterke inteelt. Bij zo'n
sterke inteelt moet je altijd rekening houden dat hierdoor problemen de kop
kunnen opsteken. Inteelt versterkt eigenlijk het genetisch potentieel van de
ouders. Als er goede eigenschappen in ouders zitten worden deze versterkt, als
er slechte eigenschappen in de ouders zitten worden deze versterkt. Elke vogel
heeft goede en slechte eigenschappen, dus je moet als je inteelt gebruikt
dubbel opletten bij de selectie.</p>

<p>Dat gezegd zijnde heb ik het vermoede dat je de grijsgroene stamvader hebt
gekocht omdat hij je stam naar een hoger niveau kan brengen. In die zin is het
misschien wel wenselijk dat je met deze man aan inteelt doet om zijn goede
eigenschappen te versteren. Als je daarom beslist van hem aan een dochter te
paren, paar hem dan aan z'n beste dochter. Als dat niet die lutino pop is dan
zou ik de paring stamvader x lutino dochter zeker afraden. Nu ben ik al wat
naast de kwestie bezig over het opbouwen van een stam en niet zozeer meer over
het kweken van lutino's.</p>

<p>Dat was de vader x dochter optie. Nu de andere optie. De lutino pop aan een
normale man en de stamvader en zijn zoons aan normale poppen:
<ol>
<li>normale man x lutino pop => split ino mannen + normale poppen</li>
<li>split ino man x normale pop => split ino mannen + normale mannen + ino poppen
+ normale poppen.</li>
</ol></p>

<p>Met deze nakomelingen kan je dan het jaar daarna weer verder. De zonen van de
lutino pop kan je paren aan een lutino half-zus of nicht. Als een zoon split
blijkt kan je hem aan een jonge lutino half-zus paren.</p>

<p>Je zal zien dat je bij de tweede methode dat eerste jaar wat minder lutino's zal
kweken, maar vanaf dan ben je vertrokken welke methode je ook gebruikt.</p>

<p>Sabrina, het is goed dat je er nu al over nadenkt. Denk alvast wat na over de
paringen voor volgend jaar maar weet dat je pas echt beslissingen kan nemen
nadat de jongen volgroeid zijn en je ze kan beoordelen op hun kwaliteiten en
fouten. (Tenzij je enkel op kleurslag koppelt natuurlijk)</p>

<p>Lutino x lutino is een paring waar op zich niets mis mee is. Maar heb je een
beter niet lutino pop over dan de lutino, gebruik die dan om je lutino's te
verbeteren.</p>

<p>[Waarschuwing: eigen mening]
Denk op lange termijn. Dat wil zeggen dat als je later uitstekende lutino's wil
kweken je eerst en vooral moet zorgen voor kwaliteit in je stam. Natuurlijk hou
je ook enkele lutino paringen maar je beste vogels moet je, onafhankelijk van
kleur, eerst en vooral gebruiken om een kwaliteitsvolle stam op te bouwen. Die
kwaliteit zal dan zowiezo in je lutino paringen binnensijpelen.
[/Waarschuwing]</p>


<p>Text: (C) Bert Raeymaekers<br />
Foto's: (C) <a href="http://home.planet.nl/~elder188/">Sabrina</a>, die zo vriendelijk was het gebruik van de foto's bij dit artikel toe te staan.</ p>